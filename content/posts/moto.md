---
title: "Vinkkejä moottoripyöräilyn aloittamiseen"
date: 2023-07-20T07:56:23+03:00
---

Minulla on nyt ollut A-kortti n. kuukauden. Pohjalla B-kortti. Ajattelin kirjoitella omia kokemuksia jos niistä olisi vaikka apua muillekin.

Tausta:

* Ikä: 43 vuotta
* Pituus: 172cm
* Aiempi ajokokemus oli aikalailla nolla, ei mopoa nuorena, vain hieman ajellut kaverien mopoilla.

Olin haaveillut kortin ajamisesta jo pidempään. Sitten palaset alkoi loksahdella elämässä. Tähän liittyi mm. kaveri jolla on paljon ajokokemusta ja hän omisti silläkin hetkellä kolme eri pyörää. Hänen apunsa oli korvaamaton tuki. Lisäksi toinen kokenut kaveri eri paikkakunnalla sekä erilaiset Facebook ryhmät auttoivat ja edelleen auttavat harrastuksessa. Monta virhettä olisin tehnyt ilman näitä apuja.
Päätös kortin ajamiseen tapahtui talvella ihan alkuvuodesta. Kaveri vinkkasi varaamaan autokoulun paketin ajoissa. Varsinkin pienemmillä paikkakunnilla autokoulut voivat olla täysiä. Tiedostin myös, että tarvitsen kunnon paketin opetusta koska aiempi kokemus oli niin vähäinen. Otin siis paketin joka sisälsi 12 ajotuntia. Hintaluokka siinä 1000eur korvilla joka ei sisällä lupien ja kokeiden maksuja jotka olivat n. 200eur.  A-kortissa vaaditaan teoria-, käsittely- ja ajokoe.
Jokainen ajotunti oli tarpeen eikä lisäharjoituskaan olisi ollut pahitteeksi. Itse pääsin muutaman tunnin ajamaan omalla pyörällä suljetulla alueella. Omalla kohdalla käsittelykoe minun piti tehdä kerran uusiksi, muut meni kerralla.

Kevät meni tiedon ja sopivan moottoripyörän etsinnässä. Kävin yksin ja kaverin kanssa katsomassa muutamaa pyörää liikkeissä talvella ja kevään aikana. Onneksi oli kaveri jarruttamassa tai olisin voinut innoissani ostaa pyörän liian aikaisin. Eihän sitä nyt kannata mitään ostaa ilman kunnon koeajoa ja kokeilematta useampaa vaihtoehtoa. Joten malttia hankintaan kunnes on kortti kädessä ja pääsee koeajoille. Sopivia pyöriä on useimmiten markkinoilla. Mikä sitten on sopiva pyörä aloittelijalle? Tämä voi riippua monesta tekijästä. Tässä muutama vinkki:

* Sopivat mittasuhteet sinun mitoillesi ja voimillesi, jalat pitäisi ylettyä sopivasti maahan. Sellainen löytyy vaikka olisit 150cm pitkä. Pyöriä voi hieman madaltaa esim. penkkiä vaihtamalla. Älä myöskään ota liian matalaa koska sekin on epämukavaa.
* Suhteellisen kevyt aloittelijalle ja painopiste mielellään melko alhainen. Tarvitset ensin kokemusta kevyemmälle ajamisesta ennen siirtymistä isompiin.
* Ympäristö missä tulet ajamaan pyörällä. Onko ajatus ajaa vain asfalttia vai myös soraa?
* Tehot pyörässä ei ole kovin oleellisia alussa, yleensä sitä on aina riittävästi aloittelijalle.
* Kannattaa katsoa, että pyörässä tulee mukana esim. sivulaukut valmiina jotka saa helposti irti tarvittaessa, ne on erikseen ostettuna aika kalliita. Et kuitenkaan yleensä halua reppua pitää ajossa päällä.
* Riittävä etukate ja käden suojat, tulet yllättymään miltä ajoviima tuntuu vaikka ilma olisi tyynikin. Ei ihme, että isommissa matkapyörissä katteet ovat isoja.

## Moottoripyörän valinta

Minkä moottoripyörän minä sitten ostin?

Minulle sopivaksi osoittautui BMW F700GS, vuosimalli 2013.

* Ajo-asento pystyssä, taustalla minulla on selkäongelmia.
* Enduro tyyppinen, aikomus ajaa asfalttia ja soraa.
* Mittasuhteet sopivat omaan kokoon.
* Sopiva kone, 800cc ja 75hp (55kW), pienemmälläkin pärjäisi hyvin.
* Luotettavuus, en osaa itse huoltaa.
* Yleinen merkki, paljon muita harrastajia.
* Sivulaukut valmiina.
* ABS ja luistonesto.
* Renkaiden ilmanpaineiden hälytin.
* Rikkinäisten lamppujen hälytin.
* Kaatumaraudat valmiina, nämä ovat olleet tarpeen!
* Hintalappu oli 10 000e. Halvempia vaihtoehtoja löytyy jos haluaa.

## Lisävarusteet

Harvoin se moottoripyörä on valmis ostattessa. Alla omaa listaa ja suunnitelmia. Huomaa kuitenkin, että varmaankin haluat
vaihtaa pyörää luokkaa parin kesän jälkeen niin pidä se mielessä hankinnoissa. Alla olevissa esimerkeissä monet voi
siirtää toiseen pyörään.

Hankittu:

* Quadlock kännykkäteline kaikilla herkuilla. Langaton lataus, tärinänvaimennin jne.
* Alpine Stars korvatulpat. Parhaat olisi itselle valetut esim. Elacin.
* Isompi takalaukku johon mahtuu kypärä. Merkiksi päätyi Givi.
* Sisälaukut sivulaukkuihin jotta pakkaaminen on järkevää.
* Vaijerilukko joka on suunniteltu kypärille. Saa kypärän lukittua sarveen tarvittaessa jos takalaukku on käytössä.
* Sivujalan levike. Ei uppoa sivujalka niin helposti maahan.
* Kovix levyjarruhälytin. En tiedä onko turhake mutta mieli ehkä rauhallisempi jos menee isompaan kaupunkiin.
* Erilaisia tarvikkeita joita voisi tien päällä tarvita kuten pieni työkalusarja, rengaspaikkasarja (käyttö vaatii harjoittelua), nippusiteitä, ensiapulaukku.

Suunnitelmia:

* Valosarja takalaukkuun, parantaa näkyvyyttä takana ajaville.
* Lisävalosarja eteen, muut osaa arvioida etäisyyttäsi paremmin.
* Jne.

## Ajovarusteet

Mites sitten ajovarusteet? Niitä rupesin hankkimaan jo keväällä ennen ajo-opetuksen aloitusta. Etsiskelin tietoa netistä ja kyselin Facebook ryhmistä. Ei kannata pihistellä laadussa ja ostaa halvinta! MP liikkeistä saa hyviä neuvoja myöskin. Budjetoi kunnolla varusteisiin, esimerkkinä maksoin pyörästä 10 000e ja varusteisiin on mennyt n. 3000eur. Yhtään en ole katunut varusteisiin panostamista.

**Kypärä**

Tärkein yksittäinen varuste. Älä pihistele. Minulle sopivaksi osoittautui Shoei Neotec 2. Olen tykännyt kun se on avattava malli eli koko etuosan saa nostettua ylös tarvittaessa. Mutta on tärkeää, että kypärä on sopiva juuri sinun päällesi. Muutama nimeltä mainittava vaihtoehtomerkki on Schuberth, Arai, Sena. Kypäräni maksoi 580eur ja siihen päälle vielä Senan kypäräpuhelin 369eur. Ei siis halpa, mutta joka pennin arvoinen. Aurinkovisiiri, Pinlock kalvo, sisäpehmikkeet saa irti helposti pesua varten, visiireitä ja muita varaosia saa ostettua tarpeen mukaan erikseen.

**Kypärähuppu**

Kypärän kanssa yleensä haluat käyttää huppua joka suojaa kaulaa kylmältä ja samalla imee suurimmat hiet ettei kypärän pehmikkeitä tarvitse pestä niin useasti. Oma valintani osui kaverin suosituksen jälkeen Svala Racing malliin.

**Ajopuku (takki ja housut)**

Tarvitset ainakin kaksi pukua. Yksi kuumalle kelille ja toinen kylmälle joka pitää myös vettä (mielellään Gore-Tex). Alla pari ajatusta.

* Rukka StretchAir, sopii vaikka mille helteelle ja mukavat suojaimet.
* Rukka StretchDry, tarkoitettu säänsuojaksi Air mallistolle.

Itse ostin alkukeväällä Richan Gore-Tex puvun alennuksesta. Sitten lisäksi ajohupparin ja ajofarkut lämpimälle säälle. Mutta nyt jälkikäteen pohtisin heti Rukkaa vaikka hintaluokka on kovempi. Lisäksi ostin nahkaisen ajotakin.

**Ajokerrasto**

Tarvitset vaatteita myös ajopuvun alle. Kaikki konkarit vannoo merinovillan nimeen. Huomasin ainakin, että puuvillapaita alkaa haista pahalle hyvin nopeasti. Itse ostin Svalan merinovillakerraston jota en tosin ole vielä päässyt itse testaamaan. Olen myös käyttänyt ns. teknisiä t-paitoja.

**Ajokengät ja saappaat**

Ajosaapas on kaikkein turvallisin, mutta myös kuumin. Minulla on Gore-Tex ajosaappaat ja kevyemmät ajokengät (nilkkurimalli) erikseen. Huomaa, että ajokengällä on aloittelijan helpompi ajaa koska tuntuma polkimiin on kevyempi. Ajosaappaista katso ainakin Büse GP Race Tech.

**Ajohanskat**

Tulet tarvitsemaan ainakin kahdet ellei jopa kolmet. Yhdet lämpimälle säälle ilman kalvoa, yhdet sadekelille ja yhdet kylmälle säälle.

* Rukka AFT, hyvät lämpimälle säälle mutta eivät pidä vettä.
* Rukka Mars 2.0, kylmälle säälle (hankintalistalla vielä)
* Lisäksi joku välikelin Gore-Tex malli kun sataa mutta ei ole turhan kylmä.

## Loppusanat

* Pidä kunnon ajovarusteita AINA ajossa! Et tiedä koska tulet kaatumaan. Tulee osumaa vaikka olisi hiljainen vauhti tai kaadat pyörän ihan paikaltaan. Itse olen kaatanut pyöräni jo kaksi kertaa, onneksi paikallaan tai pienessä vauhdissa. Ihan hullua ajaa shortseilla tai edes tavallisilla housuilla.
* Yritä ajaa mahdollisimman usein! Tarvitset kaiken harjoituksen. Kannattaa myös pohtia harjoittelua jossain radoilla cross/enduro pyörällä jotta osaat sitten toimia paremmin ääritilanteissa ja opit muutenkin pyörän hallintaa sekä kaatumista.
* Ajaminen sadekelillä on oma lukunsa. En ole vielä kovassa kaatosateessa ajanut mutta lukenut että helposti kannattaa mennä tien sivuun odottamaan kuuron laantumista. Päätä kääntelemällä aavistus vasemmalla ja oikealle voi saada visiirin keskelle hieman näkyvyyttä.
* Osallistu MC kerhojen toimintaan. Sieltä saa seuraa, neuvoja ja ajo-opetuspäiviäkin. Yhtenä voisi mainita moottoripyörä.org.
* Huomioliivit ainakin pidemmällä matkalla ei haittaa koskaan. Haluat olla mahdollisimman näkyvä muille.

Kiitos lukemisesta. Otan huomioita ja kommentteja mielellään vastaan sähköpostitse vesa at alho.fi!

## Linkkejä

[Motokunkku](https://motokunkku.fi), sain sivuston pitäjältä hyviä ajovarustevinkkejä joita on mainittu tässäkin artikkelissa.

[MotoJitsu](https://www.youtube.com/@MotoJitsu), suositeltu Youtube kanava
